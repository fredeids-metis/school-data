---
id: biologi-1
title: Biologi 1
fagkode: REA3035
lareplan: BIO01-02
bilde: biologi-1.jpg
vimeo: ""
generert: 2025-11-14
---

# Biologi 1

**Læreplan:** Læreplan i biologi

## Om faget

Biologi handler om livet på jorden og om sammenhenger mellom biologisk mangfold, evolusjon og biologiske prosesser. Faget skal bidra til at elevene forstår sammenhenger i naturen, og gi dem kunnskap om sammenhenger mellom helse og livsstil. Kompetanse i biologi, etisk bevissthet og miljøbevissthet danner grunnlaget for en bærekraftig forvaltning av biomangfoldet og for å sikre vårt eget livsgrunnlag for framtiden. I biologi får elevene innsikt i hvordan naturvitenskapelig og utforskende arbeid i biologi kan bidra til at vi finner løsninger for en bærekraftig utvikling. Faget skal forberede elevene på videre studier og arbeids- og samfunnsliv.

## Hvordan arbeider man i faget

Biologi kombinerer teori med praktisk arbeid. Undervisningen veksler mellom forelesninger, gruppearbeid og laboratorieaktiviteter. Du lærer å bruke mikroskop for å studere celler, dissekere organer for å forstå anatomi, og gjennomføre forsøk der du måler og analyserer fysiologiske prosesser. Ekskursjoner gir deg erfaring med feltarbeid og kartlegging av økosystemer. Visuell fremstilling er sentralt i faget hvor du lager skjematiske tegninger av celler, grafiske fremstillinger av biologiske prosesser, og skisser av strukturer i vev og organer. Gjennom varierte arbeidsmetoder utvikler du ferdigheter i naturvitenskapelig tenkning og utforskning.

## Fagets relevans

Biologi 1 gir deg innsikt i hvordan levende organismer fungerer, fra cellenivået til hele økosystemer. Du lærer om menneskekroppens fysiologi, sykdomsmekanismer og samspillet mellom arter og miljø. Faget er relevant for deg som interesserer deg for helse, natur eller miljøspørsmål. Biologi 1 er et godt grunnlag for videre studier innen medisin, sykepleie, odontologi, veterinærmedisin, ernæringsfysiologi og biologiske fag. Selv om faget ikke er opptakskrav til norske studier, kan det være det ved enkelte utenlandske universiteter. Faget gir realfagspoeng. Du bør trives med å lese fagtekster og lære nye begreper. Evne til å lage enkle skisser er nyttig, men du trenger ikke være flink til å tegne. Likte du økologi, fordøyelse og arv i naturfag, vil du sannsynligvis trives med biologi.

## Kompetansemål

- planlegge og gjennomføre undersøkelser, samle, behandle og tolke data og presentere resultater og funn
- utforske hvordan de taksonomiske kriteriene har endret seg i tråd med den teknologiske utviklingen, og sammenligne organismer med hensyn til fellestrekk og variasjon
- utforske sammenhenger mellom anatomi og fysiologi og gjøre rede for prinsippene for livsprosessene i organismer
- gjøre rede for hvordan utvalgte reguleringsmekanismer styrer homeostase hos mennesket, og undersøke hvordan livsstil kan påvirke disse mekanismene
- utforske sammenhenger mellom cellestrukturer og -funksjoner og gjøre rede for hvordan cellulære membraner danner grunnlag for kommunikasjon mellom celler
- sammenligne hvordan ulike celler deler seg, og gjøre rede for hvorfor regulering av celledeling er viktig for vekst og reparasjon
- gjøre rede for hvordan virale og mikrobielle sykdommer oppstår, spres og nedkjempes
- drøfte hvordan vaksiner forebygger og verner mot sykdom på individ- og populasjonsnivå
- gjøre rede for bruk av antibiotika og drøfte mulige konsekvenser
- utforske abiotiske og biotiske faktorer i et økosystem, drøfte sammenhenger som forklarer det biologiske mangfoldet, og reflektere over naturens egenverdi
- utforske hvilke konsekvenser endringer i klima og arealutnytting kan ha for det biologiske mangfoldet, og drøfte tiltak for en mer bærekraftig forvaltning


## Kjerneelementer

### Praksiser og tenkemåter i biologi

Kjerneelementet praksiser og tenkemåter i biologi handler om hvordan naturvitenskapelige hypoteser, teorier, metoder og modeller utvikles og brukes i faget. Det handler også om feltarbeid, arbeider med forsøk og utforskende aktiviteter i biologi, og om behandling av innsamlede data. Videre handler det om bruk av programmer, modeller og beregninger for å forstå biologiske prosesser og systemer. Representasjonsformene, symbolene og termene i faget inngår også i kjerneelementet.

### Biologiske systemer

Kjerneelementet biologiske systemer handler om oppbygging av celler, vev og organer og samspillet mellom dem. Det handler også om sammenhengen mellom organismers anatomi og fysiologi. Videre handler kjerneelementet om økosystemene og organismene som lever der, og hvordan ytre faktorer påvirker dette samspillet. Biologiske systemer handler dessuten om organiseringen av det biologiske mangfoldet.

### Biologiske prosesser

Kjerneelementet biologiske prosesser handler om prosesser i og mellom celler, differensiering av celler til vev og organer og utvikling fra encellede til flercellede organismer. Kjerneelementet handler også om organismenes genetikk og fysiologi. Videre handler kjerneelementet om evolusjonære prosesser og om hvordan organismer er tilpasset økosystemene de lever i.

### Biologi i samfunnet

Kjerneelementet biologi i samfunnet handler om hvordan biologisk kompetanse kan benyttes til å forvalte naturen og naturressursene på en bærekraftig måte. Det handler også om utfordringer i samfunnet knyttet til helse, miljø og matproduksjon, og om hvordan disse utfordringene kan håndteres. Videre handler kjerneelementet om hvordan vi kan styre, regulere og endre prosesser i celler og organismer. Kjerneelementet handler også om etiske problemstillinger knyttet til bruk av biologisk kompetanse.



## Ressurser

<!-- Legg til Vimeo-lenke her når den er klar -->

---
*Hentet fra UDIR Grep API*  
*Fagkode: REA3035*  
*Generert: 2025-11-14 15:58:54*
