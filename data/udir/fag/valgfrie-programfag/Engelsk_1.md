---
id: engelsk-1
title: Engelsk 1
fagkode: SPR3029
lareplan: ENG04‑02
bilde: engelsk-1.jpg
vimeo: ""
generert: 2025-11-14
---

# Engelsk 1

**Læreplan:** Læreplan i engelsk programfag

## Om faget

Engelsk 1 gir deg ferdigheter du trenger for videre studier og arbeidsliv. Du utvikler akademisk skriving, kritisk lesing og muntlig formidling på høyere nivå enn i fellesfaget. Du arbeider med varierte tekster og temaer, og du får øving i å tilpasse språket til ulike situasjoner. Faget gir deg også større innsikt i hvordan engelsk brukes rundt om i verden.

## Om faget - fra læreplan

Engelsk programfag handler om språk- og kommunikasjonsutvikling, og skal bidra til danning og identitetsutvikling. Faget skal bidra til å utvikle elevenes interkulturelle forståelse, økt forståelse av allsidigheten i det engelske språket og av betydningen av å bruke et situasjonstilpasset språk. Det å lære engelsk har stor betydning for elevene i utdanning, i arbeidslivet og i samhandling med mennesker fra hele verden.

## Hvordan arbeider man i faget

I engelsk 1 har du stor innflytelse på fagets innhold. Sammen med læreren velger dere temaer som er relevante for fremtidige studier og interesser. Du arbeider med varierte teksttyper: akademiske artikler, skjønnlitteratur, film og digitale medier. Undervisningen kombinerer individuelt arbeid med samarbeid, og du får øve på både muntlig og skriftlig formidling. Vurderingen legger vekt på prosess og utvikling, med mulighet for å fordype deg i selvvalgte emner.

## Fagets relevans

Engelsk er arbeidsspråket i høyere utdanning. Mer enn halvparten av masteroppgavene ved norske universiteter skrives på engelsk, og pensumlitteraturen på mange studieretninger er hovedsakelig engelskspråklig. I tillegg er engelsk det viktigste kommunikasjonsspråket i internasjonalt arbeidsliv og forskning. I dette faget utvikler du akademisk skriving, kritisk lesing og muntlig formidling på høyt nivå. Du lærer å bruke fagspesifikke begreper og å tilpasse språket til ulike situasjoner, enten du skal skrive en rapport, holde en presentasjon eller delta i en faglig debatt.

## Kompetansemål

- bruke egnede lese-, lytte-, tale- og skrivestrategier tilpasset situasjon og formål
- bruke et rikt og presist ordforråd av generell og fagspesifikk art på en hensiktsmessig og situasjonstilpasset måte både muntlig og skriftlig
- anvende kunnskaper om ord, setningsbygging, tekstbinding og språkbruk for å forbedre eget språk og egne tekster
- produsere ulike muntlige og skriftlige situasjonstilpassede tekster med klart innhold og hensiktsmessig stil og struktur
- anvende hensiktsmessige kilder på en kritisk og etterrettelig måte
- lese og bruke ulike typer tekster på engelsk som utgangspunkt for egen språklæring og faglig refleksjon
- bruke ulike fagspesifikke tekster på engelsk med tema fra andre fag, som utgangspunkt for egen språklæring og faglig refleksjon
- analysere og tolke skjønnlitterære tekster på engelsk, inkludert selvvalgte tekster
- reflektere over språklige varianter i noen engelskspråklige land
- reflektere over innflytelsen til og bruken av det engelske språket i informasjons- og meningsutveksling globalt
- vise forståelse, selvstendig refleksjon og kritisk tenking i analyse av noen aktuelle samfunnsdebatter i engelskspråklige land
- utforske og presentere minst ett selvvalgt emne knyttet til språk, kultur, samfunn eller vitenskap ved kritisk bruk av engelskspråklige tekster og andre kilder


## Kjerneelementer

### Kommunikasjon

Kommunikasjon innebærer å skape mening med språk og å kunne bruke språket i formelle og uformelle sammenhenger. Elevene skal ta i bruk egnede strategier for å kommunisere muntlig og skriftlig i forskjellige situasjoner og ved å bruke ulike medier og kilder. Elevene skal få oppleve språket og bruke og utforske språket. Opplæringen skal legge til rette for at elevene får utfolde seg og samhandle i autentiske situasjoner.

### Språklæring

Språklæring innebærer å videreutvikle språkbevissthet og kunnskap om engelsk som system og å kunne bruke språklæringsstrategier. Kunnskap om språklyder, ordforråd, og ord-, setnings- og tekststrukturer gir elevene valg og muligheter i kommunikasjon og samhandling. Språklæring innebærer å se sammenhenger mellom engelsk og andre språk elevene kan, og å forstå hvordan engelsk språk er bygget opp.

### Møte med engelskspråklige tekster

Språklæringen skjer i møte med engelskspråklige tekster. Tekstbegrepet brukes i vid forstand; muntlige og skriftlige, trykte og digitale, grafiske og kunstneriske, formelle og uformelle, skjønnlitterære og sakpregede tekster, fra nåtid og fortid. Tekstene kan inneholde skrift, bilder, lyd, tegninger, grafer, tall og andre uttrykksformer som er satt sammen for å understreke og formidle et budskap. Arbeid med engelskspråklige tekster bidrar til å gi elevene kunnskap om og erfaring med språklig og kulturelt mangfold, og også innsikt i andre menneskers levesett, tradisjoner og kultur. Gjennom å reflektere over, tolke og kritisk vurdere ulike typer engelskspråklige tekster skal elevene tilegne seg språk i tillegg til kunnskap om kultur og samfunn. Elevene utvikler med dette interkulturell kompetanse slik at de kan forholde seg til ulike levemåter, tenkesett og kommunikasjonsmønstre. Elevene skal få et grunnlag for å se sin egen og andres identitet i en flerspråklig og flerkulturell sammenheng.



## Ressurser

<!-- Legg til Vimeo-lenke her når den er klar -->

---
*Hentet fra UDIR Grep API*  
*Fagkode: SPR3029*  
*Generert: 2025-11-14 14:22:24*
