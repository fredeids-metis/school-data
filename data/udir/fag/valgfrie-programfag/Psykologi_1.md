---
id: psykologi-1
title: Psykologi 1
fagkode: SAM3072
lareplan: PSY01‑04
bilde: psykologi-1.jpg
vimeo: ""
generert: 2025-11-14
---

# Psykologi 1

**Læreplan:** Læreplan i psykologi

## Om faget

I psykologi 1 utforsker du hvorfor mennesker tenker, føler og handler som de gjør. Du lærer om hukommelse, læring, motivasjon og personlighet, og hvordan arv og miljø påvirker utviklingen vår. Faget gir deg et vitenskapelig perspektiv på psykologiske prosesser og hjelper deg å forstå både deg selv og andre bedre. Du får også innblikk i hvordan hjernen og nervesystemet ligger til grunn for tanker og følelser.

## Om faget - fra læreplan

Psykologi handler om å forstå menneskets tanker, emosjoner og atferd. Faget skal gi et vitenskapelig perspektiv på psykologiske prosesser og mekanismer, i og mellom mennesker, og bidra til at elevene utvikler en sammensatt og mer helhetlig forståelse av mennesket. Psykologi handler om det fellesmenneskelige, det som gjør oss like, men også det som gjør oss ulike og unike. I en verden preget av stadige endringer og utfordringer, kan faget bidra til økt medborgerskap gjennom bevisstgjøring og forståelse av seg selv og andre, på individ-, gruppe- og samfunnsnivå. Faget danner også grunnlag for samhandling på ulike arenaer, som skole, studier og arbeidsliv.

## Hvordan arbeider man i faget

Undervisningen kombinerer teoretisk fordypning med praktisk utforskning. Du lærer sentrale psykologiske teorier og perspektiver, og anvender dem gjennom diskusjoner, case-analyser og egne undersøkelser. Faget legger vekt på vitenskapelig og kritisk tenkning der du gjennomfører mindre forskningsprosjekter, analyserer psykologiske studier og vurderer ulike forklaringsmodeller. Arbeidet veksler mellom individuelt arbeid og samarbeid i grupper, med vekt på muntlig refleksjon og faglig argumentasjon.

## Fagets relevans

Psykologi gir innsikt i menneskelig tenkning, følelser og atferd, og er relevant for et bredt spekter av utdanninger og yrker. Faget er særlig aktuelt for deg som ønsker å forstå hva som driver menneskelig handling, enten du sikter mot studier i psykologi, helse- og sosialfag, pedagogikk, jus eller andre samfunnsorienterte retninger. Fordi faget er teoritung og krever jevn innsats, passer det best for elever som trives med lesing, refleksjon og faglig fordypning over tid. Du utvikler analytiske ferdigheter og et begrepsapparat som er verdifullt i studier, arbeidsliv og som medborger.

## Kompetansemål

- finne og vurdere informasjon for å analysere faglige spørsmål og problemstillinger
- sammenligne, anvende og vurdere ulike vitenskapelige tilnærminger, teorier, perspektiver og metoder, og vurdere forskjellige forklaringer på psykologiske problemstillinger
- utforske ulike temaer innenfor anvendt psykologi, og vurdere hvordan psykologi kan anvendes i ulike yrker
- gjøre rede for hukommelse og reflektere over hva som kan påvirke hukommelsesprosessen
- beskrive ulike perspektiver på læring, reflektere over hva som hemmer og fremmer læring, og vurdere egne læringsstrategier
- drøfte sammenhengen mellom motivasjon, mestring og læring
- drøfte hvordan samspillet mellom arv og miljø har betydning for utvikling av personlighet, identitet og tilknytning
- utforske og gjøre rede for hvordan persepsjon og kognisjon virker inn på menneskets forståelse av seg selv og omverdenen
- utforske og vurdere hvordan individuelle, sosiale og psykologiske faktorer påvirker mennesket til å ta, og unnlate å ta, bærekraftige valg
- gjøre rede for psykiske kriser og drøfte mulige utfall av disse
- beskrive hovedtrekk i sansesystemets, nervesystemets og hormonsystemets oppbygning og funksjon, og utforske hvordan disse systemene sammen utgjør grunnlaget for tanker, emosjoner og atferd
- utforske og gjøre rede for hvordan evolusjonspsykologi forklarer menneskets tanker, emosjoner og atferd
- beskrive hvordan bruk av rusmidler hos ungdom og unge voksne påvirker hjernens funksjon og reflektere over hvordan bruk av rusmidler kan påvirke psykisk helse og livskvalitet
- drøfte konsekvenser av stress, vurdere betydningen av sårbarhet og resiliens og reflektere over hvordan man kan forebygge negative stressreaksjoner


## Kjerneelementer

### Tanker, emosjoner og atferd

Kjerneelementet tanker, emosjoner og atferd handler om å forstå psykologiske prosesser og menneskelig atferd og samspillet mellom disse. Kjerneelementet handler om å tilnærme seg kunnskap om menneskets tanker, emosjoner og atferd gjennom ulike perspektiver, metoder og teorier. Kjerneelementet handler også om hvordan tanker, emosjoner og atferd påvirkes av individuelle, situasjonsbestemte og sosiale faktorer og at det er stor variasjon i hvordan individet forholder seg til og påvirkes av ulike faktorer.

### Menneskelig utvikling og samspill

Kjerneelementet menneskelig utvikling og samspill handler om hvordan arv, miljø og psykologiske prosesser påvirker menneskets utvikling i et livslangt perspektiv. Kjerneelementet handler om individet og individets rolle i samspill med andre. Det handler også om hvordan valgene man tar påvirkes av både individuelle og sosiale faktorer. Kjerneelementet handler videre om hvordan mennesker møter og håndterer livets utfordringer og om hvordan psykologifaglig kunnskap kan anvendes i ulike situasjoner og yrker. Identitet og tilhørighet og hva som påvirker menneskets opplevelse og forståelse av seg selv og andre inngår også i kjerneelementet.

### Vitenskapelig og kritisk tenkning

Kjerneelementet vitenskapelig og kritisk tenkning handler om å kunne skille mellom framstillinger av ulike psykologiske temaer med varierende grad av faglig forankring, og å kunne vurdere gyldigheten av påstander og argumenter. Det handler også om å knytte psykologiske temaer opp mot forskningsmetode for å forstå hvordan psykologiske problemstillinger kan undersøkes, og hvordan teorier kan svekkes eller styrkes. Kjerneelementet handler videre om å utvikle og anvende et psykologisk begrepsapparat og å møte faget med en aktiv utforskende tilnærming som åpner for nysgjerrighet, kreativitet, vitenskapelig tenkemåte og kritisk refleksjon.



## Ressurser

<!-- Legg til Vimeo-lenke her når den er klar -->

---
*Hentet fra UDIR Grep API*  
*Fagkode: SAM3072*  
*Generert: 2025-11-14 14:22:19*
