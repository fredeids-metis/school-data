---
id: sosiologi-og-sosialantropologi
title: Sosiologi og sosialantropologi
fagkode: SAM3054
lareplan: POS04-01
vimeo: ""
generert: 2025-11-14
---

# Sosiologi og sosialantropologi

**Læreplan:** Læreplan i sosiologi og sosialantropologi

## Om faget

Sosiologi og sosialantropologi handler om å gi elevene samfunnsvitenskapelig innsikt i det moderne samfunnet og samfunnsutviklingen. Gjennom faget skal elevene utvikle forståelse av hvilken betydning sosiale og kulturelle prosesser har for individet og samfunnet. Faget skal også gi forståelse av ulike levemåter og perspektiver, og slik utvikle demokratisk medborgerskap i det mangfoldige samfunnet. Faget skal videre gi elevene innsikt i hvordan samfunn, kultur og individ preges av mangfold, globalisering og raske teknologiske endringer, og slik legge til rette for videre studier og arbeidsliv.

## Kompetansemål

- finne og vurdere informasjon for å analysere faglige spørsmål og problemstillinger
- vurdere samfunnsvitenskapelige teorier, metoder og tenkemåter, og bruke disse for å utforske sosiale og kulturelle fenomener og gjennomføre samfunnsfaglige undersøkelser
- gjøre rede for og reflektere over sosialisering som en livslang prosess
- drøfte årsaker til sosiale avvik og reflektere over og vurdere individuelle og kollektive reaksjoner
- drøfte ulike oppfatninger av begrepet kultur, og sammenligne kulturfenomener innad i og mellom kulturer
- analysere hvordan kulturer er stabile og i endring, og drøfte utfordringer og muligheter som følger av kulturelt mangfold
- gjøre rede for ulike former for makt og vurdere hvordan utøvelse av makt påvirker aktører, strukturer og handlinger
- drøfte hvordan medier, kommunikasjon og samhandling endrer seg i takt med utvikling av ny teknologi
- reflektere over årsaker til marginalisering i samfunnet og utforske og vurdere tiltak som kan motvirke utenforskap og fremme inkludering
- utforske og reflektere over mangfold og variasjoner i ulike urfolks kulturer og samfunnsliv
- drøfte betydningen av kulturforståelse og interkulturell kompetanse i et demokratisk og mangfoldig samfunn
- bruke teorier om lagdeling og klasser for å drøfte sosial ulikhet
- gjøre rede for forutsetninger for sosial mobilitet og drøfte konsekvenser av høy og lav sosial mobilitet i ulike samfunn og kulturer
- drøfte konsekvenser av ulik organisering av arbeid og vurdere betydningen av arbeid og produksjon for individ og samfunn
- vurdere ulike former for arbeidsdeling og drøfte sammenhenger mellom teknologi, produksjon og samfunnsendringer
- vurdere hvordan politiske ideologier behandler makt- og fordelingsspørsmål, og drøfte oppfatninger av rettferdighet og fordeling
- drøfte sammenhenger mellom sosiale prosesser og sosial ulikhet på individ- og samfunnsnivå, og muligheter for å skape bærekraftige samfunn


## Kjerneelementer

### Kulturforståelse og interkulturell kompetanse

Kjerneelementet kulturforståelse og interkulturell kompetanse handler om forståelse av likheter og forskjeller innad i og mellom kulturer. Kjerneelementet handler også om en utforskende tilnærming til kulturer, levemåter og tenkemåter, og om å sammenligne kulturfenomener og analysere hvordan kulturer er både stabile og i endring i en kompleks verden. Videre handler dette kjerneelementet om å forstå muligheter og utfordringer som ligger i kulturelt mangfold, og om at forståelse av urfolks- og minoritetsperspektiver er en forutsetning for et velfungerende flerkulturelt, mangfoldig og demokratisk samfunn.

### Sosiale strukturer, aktører og handling

Kjerneelementet sosiale strukturer, aktører og handling handler om forskjellige måter å organisere små og store fellesskap på i ulike samfunn og kulturer. Kjerneelementet handler videre om sosiale prosesser i forbindelse med sosial ulikhet, fordeling av goder, arbeids- og produksjonsforhold og makt, nasjonalt og internasjonalt. Det handler også om hvordan globalisering, ny kunnskap og moderne teknologi endrer levemåter, forskyver makt og skaper nye måter å samhandle på, og om forutsetningene for en bærekraftig samfunnsutvikling.

### Sosialisering og medborgerskap

Kjerneelementet sosialisering og medborgerskap handler om hvordan vi søker tilhørighet i små og store fellesskap, og hvordan vi påvirkes og påvirker i sosialt samspill og kommunikasjon gjennom hele livet. Det omfatter også sosiale og teknologiske endringer, og hvordan disse påvirker individ og samfunn. Kjerneelementet handler også om å ha en kritisk forståelse av identitetsdanning og sosial atferd. Videre handler sosialisering og medborgerskap om hvordan sosiale prosesser kan føre til sosiale avvik, marginalisering og utenforskap, og om ulike former for maktutøvelse, og hvilke konsekvenser de kan føre til for ulike sosiale fellesskap.

### Samfunnsvitenskapelig metode og kildebruk

Kjerneelementet samfunnsvitenskapelig metode og kildebruk handler om å gi elevene innsikt i samfunnsvitenskapelig forskning og tenkemåter. Det innebærer kunnskap om og anvendelse av metoder, analyseverktøy og teorier. Det handler også om etiske hensyn og kritisk og variert kildebruk.



## Ressurser

<!-- Legg til Vimeo-lenke her når den er klar -->

---
*Hentet fra UDIR Grep API*  
*Fagkode: SAM3054*  
*Generert: 2025-11-14 14:21:50*
