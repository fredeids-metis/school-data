---
id: musikk-fordypning-1
title: Musikk fordypning 1
fagkode: MUS3006
lareplan: MUS08‑02
vimeo: ""
generert: 2025-11-14
---

# Musikk fordypning 1

**Læreplan:** Læreplan i musikk fordypning

## Om faget

Musikk fordypning handler om å fordype seg i skapende prosesser ved å utvikle en kunstnerisk stemme, og ved å arbeide med ulike teknikker for arrangering og komponering og varierte tilnærminger til improvisasjon. Faget skal stimulere elevenes utforskertrang i møte med musikalsk materiale fra ulike tradisjoner, inkludert fra den norske og den samiske folkemusikken. Videre skal faget gi elevene erfaring med å arrangere og komponere et variert repertoar og å legge dette til rette for ulike besetninger, og ruster elevene til å delta i aktiviteter og oppsetninger i det lokale musikklivet. Aktiviteter i faget legger til rette for å utvikle fleksibilitet, evne til samarbeid og til å ta initiativ i skapende prosesser, og bidrar til å forberede elevene til videre studier og til deltakelse i arbeidslivet.

## Kompetansemål

- gjenkjenne og sette ord på musikkens elementer i varierte eksempler fra klingende og noterte kilder ved hjelp av musikkteoretisk kunnskap og gehør
- drøfte og vurdere musikalske virkemidler i ulike musikkeksempler, og reflektere over hvordan bruk av virkemidler henger sammen med følelser, opplevelse og musikalsk funksjon
- utforske musikalske elementer gjennom varierte tilnærminger til improvisasjon på fordypnings- og bruksinstrumenter, alene og sammen med andre
- lese notert musikk og notere musikalske elementer ved bruk av gehør
- arrangere og komponere musikk for eget fordypningsinstrument og ulike besetninger ved å bruke grunnleggende arrangeringsteknikker og ulike former for notasjon
- presentere og dokumentere egne arrangementer og komposisjoner
- bruke ulik maskin- og programvare i skapende arbeid og i opptak og lydredigering, og gjøre rede for ressursvennlig bruk av teknologi
- gi konstruktiv respons på andres kreative uttrykk, i samspill og samskaping, og reflektere over hvordan respekt og toleranse for kunstnerisk ulikhet kan bidra til likeverdig medborgerskap
- drøfte mangfold i egne og andres skapende uttrykk, og reflektere over hvordan et støttende sosialt miljø kan bidra til å utvikle selvtillit og opplevelse av mestring


## Kjerneelementer

### Skapende aktivitet

Kjerneelementet skapende aktivitet handler om å tilegne seg ulike teknikker og verktøy for å komponere og arrangere i ulike stilarter og for ulike besetninger. Det handler også om improvisasjon for å utforske musikalsk materiale og prinsipper for organisering av lyd i musikalske forløp. Dette kjerneelementet integrerer gehør, musikkteoretisk kunnskap, praktiske skapende ferdigheter og musisering på fordypnings- og bruksinstrumenter i kreative prosesser. Videre handler skapende aktivitet om å reflektere over bruk av ulike musikalske virkemidler i egne kreative musikalske uttrykk.

### Musikkens elementer

Kjerneelementet musikkens elementer handler om praktisk og teoretisk arbeid med musikalsk materiale, musikalske strukturer og virkemidler i ulike musikkformer. Det handler også om å forstå musikkens grunnelementer, å utvikle gehør og å bruke notasjon og musikkteori på en utforskende og reflekterende måte. Videre omfatter kjerneelementet hvordan lyd kan organiseres i ulike musikalske forløp og for ulike besetninger. Et håndverksmessig grunnlag knyttet til musikkens elementer bidrar til at elevene kan ta selvstendige valg i skapende arbeid.



## Ressurser

<!-- Legg til Vimeo-lenke her når den er klar -->

---
*Hentet fra UDIR Grep API*  
*Fagkode: MUS3006*  
*Generert: 2025-11-14 14:22:29*
