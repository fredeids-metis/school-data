---
id: mediesamfunnet-3
title: Mediesamfunnet 3
fagkode: MOK2010
lareplan: MOK01-02
type: obligatorisk-programfag
program: medier-kommunikasjon
vimeo: ""
generert: 2025-11-24
---

# Mediesamfunnet 3

**Læreplan:** Læreplan i mediesamfunnet

## Om faget

Faget mediesamfunnet handler om kommunikasjon, kritisk tenkning og innholdsproduksjon innenfor ulike mediesjangre. Faget skal gi elevene praktisk erfaring med hvordan mediebudskap produseres og brukes, og forståelse av hvordan mediene kan påvirke individ og samfunnsutvikling. Mediesamfunnet ruster elevene til å bli deltakere på sentrale arenaer for meningsutveksling og demokratiske ytringer. Faget forbereder elevene på et arbeidsliv der bred kompetanse innenfor skriftlig, muntlig, visuell og auditiv kommunikasjon har stor betydning.

## Kompetansemål

- planlegge, produsere, publisere og drøfte innhold i medieprodukter i ulike sjangre og for ulike målgrupper
- vurdere og anvende modeller for analyse av avsendere, mottakere og målgrupper
- analysere egne og andres medietekster og produksjoner, og diskutere funksjonen de har i samfunnet
- vurdere kildebruk, retorikk og argumentasjon i egne og andres medietekster, og produsere argumenterende og informerende tekster i ulike sjangre
- drøfte problemstillinger knyttet til etiske normer og gjeldende lover og regler, og anvende de samme prinsippene i egne produksjoner
- gi eksempler på skillet mellom private og redaksjonelle medieaktører og drøfte forskjeller på journalistikk, markedskommunikasjon, informasjon og underholdning
- drøfte hensikten med bruk av stordata og algoritmer i medieproduksjoner, markedsføring og publisering
- drøfte mediepåvirkning og medienes makt, og diskutere hvordan medier kan skape, forsterke eller svekke informasjonskløfter, digitale skiller og mediemangfold
- drøfte mediepolitikk, eierskap og mediemangfold i samfunnet ved hjelp av offentlighetsbegrepet
- vurdere eksempler på samiske, norske og internasjonale mediers framstilling av klimaspørsmål, forbrukersamfunn og bærekraftig utvikling


## Kjerneelementer

### Mediedeltakelse og medborgerskap

Kjerneelementet mediedeltakelse og medborgerskap handler om å forstå rollen som aktiv og kritisk deltaker i mediene og å kunne diskutere muligheter og det etiske ansvaret rollen medfører. Gjennom å analysere og produsere medietekster skal elevene få kunnskap om demokrati, ytringsfrihet og hvordan identitet skapes og formes.

### Mediebevissthet

Kjerneelementet mediebevissthet handler om å ha kunnskap om medienes rolle i offentligheten. Det innebærer å kunne reflektere over medienes makt og hvordan mediepolitikk, eierskap, mediehistoriske hendelser og medieutvikling påvirker og påvirkes av samfunn og kultur.

### Argumentasjon

Kjerneelementet argumentasjon handler om å reflektere over og bruke retoriske strategier, både muntlig og skriftlig, og om å produsere argumenterende medietekster innenfor ulike sjangre. Det handler også om å drøfte sentrale samiske, norske og internasjonale mediefaglige problemstillinger.

### Tekst- og kildeferdighet

Kjerneelementet tekst- og kildeferdighet handler om å kunne gjenkjenne avsendere av ulike mediebudskap og kritisk vurdere hva som er kommunikasjonens hensikt. Videre handler det om strategier for kildesøk og om ferdigheter i kildekritikk knyttet til egne og andres tekster. Tekst- og kildeferdighet handler også om å forstå og bruke virkemidler i muntlige, skriftlige, visuelle og auditive medieuttrykk og sjangre.

### Innholdsproduksjon

Kjerneelementet innholdsproduksjon handler om å utvikle, produsere og publisere innhold tilpasset ulike målgrupper og kanaler, innenfor markedskommunikasjon, informasjonsarbeid, journalistikk og underholdning. Det handler også om bevisst bruk av virkemidler, etiske normer og regelverk i produksjoner.



## Ressurser

<!-- Legg til Vimeo-lenke her når den er klar -->

---
*Hentet fra UDIR Grep API*
*Fagkode: MOK2010*
*Generert: 2025-11-24 09:29:19*
